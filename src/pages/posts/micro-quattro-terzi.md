---
title: MICRO QUATTRO TERZI
date: 2020-03-02T16:56:19.150Z
thumb_img_path: /images/olympus_p8280521-1-1280x640.jpg
template: post
---
# MICRO QUATTRO TERZI

### Storia di mancata maneggevolezza

Il mio primo, vero approccio alla fotografia digitale risale al 2014. Mi regalarono una Nikon d3200, reflex entry level, in bundle con un Nikkor 18-105 mm. Non ero nemmeno lontanamente interessato alla fotografia, nonostante mi affascinassero le arti visive.

Tuttavia, la complessità dell'oggetto mi colpì all'istante. Non sapevo dove mettere le mani, troppi pulsanti: ero confuso, davvero, ma guardavo il corpo macchina con crescente attrazione e attenzione.

Dopo il primo, ovvio, periodo d'amore totale e dopo aver imparato le nozioni base dell'esposizione, rifiutando nella maniera più totale la modalità automatica, ecco che gradualmente l'interesse cominciò a svanire: non ho mai frequentato alcun corso di fotografia - di certo era ancora un oggetto misterioso - e le occasioni per fotografare mancavano, o semplicemente non le creavo. Come se non bastasse, le dimensioni non facilitavano il trasporto, era scomoda e ingombrante.

> ## La d3200 era enorme, come le sue lenti, e scomoda da trasportare.

Non essendo un fotografo professionista, cercavo la maneggevolezza e la praticità delle compatte o del semplice smartphone, ma mancava soprattutto la spensieratezza d'utilizzo che la reflex non mi trasmetteva. Inevitabilmente, la d3200 finì nel dimenticatoio.

### La svolta

La tecnologia mirrorless ha sicuramente rivoluzionato il panorama della fotografia; con i suoi pro e i suoi contro, ha imposto nuovi standard tecnologici e cambiato profondamente il mercato diversificando, per certi aspetti, l'approccio alla fotografia.

Nel 2008, Panasonic e Olympus lanciano un nuovo sistema, il**Micro Quattro Terzi**successore del**Quattro Terzi**, dotato di un sensore 18 mm x 13,5 mm e di viewfinder digitale, sostituendo così lo specchio reflex e il pentaprisma.

Le MFT (Micro Four Thirds) garantiscono dei corpi macchina e delle lenti dalle dimensioni molto ridotte e delle prestazioni paragonabili ai sensori APS-C, reggendo il confronto tecnico ma piazzandosi in diversi settori pratici.

D’altronde, con un sensore così piccolo (il fattore di crop rispetto ad una full frame è ridotto x2) ne risentono sia la profondità di campo, ridotta rispetto ad una reflex, sia l'approccio alle situazioni con scarsa luce. Ad esempio, in uno scatto in notturna si è costretti a pompare gli ISO, magari a 3600, compromettendo la qualità finale dello scatto e restituendo una resa non di certo all'altezza di una full frame.

L'aspetto economico fa la differenza: le MFT costano "poco" e le lenti a disposizione, in relazione ai corrispettivi corredi per reflex, sono decisamente più abbordabili, restando però fuori dal settore PRO.

Il costo di un corpo macchina, sia esso entry level o professionale, sarà sempre giustificato dalla enorme quantità di features incorporate, confezionate e messe a disposizione dal produttore.

Sinceramente, non posso più fare a meno del mirino elettronico (EVF): avere tutte le informazioni disponibili in fase di scatto come bilanciamento del bianco, toni, istogramma, ma soprattutto l’esposizione in tempo reale, è un qualcosa che una volta provato risulta faticoso farne a meno, merito della comodità e immediatezza d'uso.

A proposito delle lenti, il parco ottiche disponibile per MFT è una roba da notti insonni!

Grazie alle numerose aziende che hanno aderito allo standard del Quattro Terzi prima, e in seguito del MFT, il sistema è dotato della più vasta gamma di lenti disponibile nel mercato fotografico. Il tiraggio (ovvero la distanza sensore – innesto dell’obiettivo) molto corto permette di utilizzare molte lenti manuali, e inoltre rende la lente più piccola, leggera, pertanto meno costosa.

> ## Il MFT vanta il più vasto parco lenti disponibile.

Si tratta di un aspetto che va oltre il lato economico, perché accresce la conoscenza dell'hardware e della tecnologia che incarna, ma può considerarsi formativo per le differenti caratteristiche che può offrire una lente piuttosto che un'altra, orientando il fotografo verso uno specifico stile fotografico.

### Un piccolo arsenale

Personalmente, sono entrato nel sistema meno di un anno fa, acquistando una**Olympus OM-D E-M10 Mark II**in bundle con un M.Zuiko Digital 12-50 mm ƒ/3.5-6.3, praticamente un tuttofare, dotato anche di una funzione macro niente male.

Ho arricchito il corredo delle lenti acquistando delle ottiche fisse, le migliori per imparare e al tempo stesso avere delle foto di qualità superiore: nello specifico un 17 mm ƒ/2.8 pancake M.Zuiko (equivalente 34 mm su FF), ottimo per la street photography, e un 25 mm ƒ/1.7 Panasonic Lumix, the nifty-fifty, per i ritratti contestualizzati con un bokeh pazzesco alla massima apertura.

## Sì, ma allora?

Il sistema Micro Quattro Terzi è un sistema poco rivolto ai professionisti, o comunque al fotografo consapevole di avere a disposizione un sensore di dimensioni ridotte che intacca la resa finale dell’immagine.

Ma è sicuramente uno standard da non sottovalutare, in grado di competere con i sensori APS-C, e che offre una miglior esperienza d'uso per un utilizzo amatoriale, e dei costi, ma soprattutto dimensioni e peso, più contenuti rispetto ad una DSLR.

> ## Join the Dark Side, we have cookies!
